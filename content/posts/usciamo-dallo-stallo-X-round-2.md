---
date: 2026-01-07T15:43:18+01:00
# description: ""
# image: ""
lastmod: 2026-01-07
showTableOfContents: false
# tags: ["",]
title: "Usciamo Dallo Stallo X - Round 2"
type: "post"
---

Bentornatə! Alla fine non sono riuscito a scrivere i post quotidianamente; giocare due partite a tempo lungo è molto stancante e non ho trovato le energie. Però eccoci qua! Riprendiamo da dove eravamo rimasti, cioè il secondo turno del torneo.

## La partita

Come anticipato, nel secondo turno ho giocato da Nero contro Aldo Tricarico, un Candidato Maestro con 2029 di Elo. A fine partita ho scoperto che il suo però è Elo Italia e non Elo FIDE, il che vuol dire che non ho ricevuto punti per questa partita, cosa per cui ho rosicato un pochino.

Ma a parte questi dettagli, procediamo con la partita!


{{< pgn-viewer id="board" orientation="black">}}
[Date "2026.01.05"]
[White "Aldo Tricarico"]
[Black "Lorenzo Demeio"]
[Result "1/2-1/2"]
[WhiteElo "2029"]
[BlackElo "1940"]

1. e4 c5 2. Nf3 Nc6 3. Bc4 e6 4. d4 cxd4 5. Nxd4 d5 6. Bb5 Bd7 7. exd5 exd5 8. O-O Nf6 9. Nc3 Be7 10. Nf3 Bg4 11. h3 Bh5 12. g4 Bg6 13. Ne5 Rc8 14. g5 Nd7 15. Nxd7 Qxd7 16. Nxd5 Rd8 17. c4 O-O 18. Qg4 Qxg4+ 19. hxg4 Bc5 20. Bxc6 bxc6 21. Be3 cxd5 22. Bxc5 Rfe8 23. cxd5 Rxd5 24. Rfe1 Ra8 25. Bxa7 Rxg5 26. f3 h5 27. Be3 Rga5 28. a3 hxg4 29. fxg4 Ra4 30. g5 Rb8 31. b4 Rba8 32. Bc1 Rxb4 1/2-1/2

{{< /pgn-viewer >}}


## L'apertura

Per questa partita, credo che l'apertura sia stata la fase più importante, perché mi sono ritrovato decisamente più in difficoltà di quello che mi aspettavo. A {{< pgn-go-to-move id="board" move="5" >}}mossa 3{{</ pgn-go-to-move >}} ero molto tranquillo: **Bc4** contro la siciliana non è quasi mai una buona mossa, perché dopo **e6** l'Alfiere non è particolarmente utile su quella diagonale e, se il Nero dovesse riuscire a spingere in **d5**, questo avverrà con guadagno di tempo.

Così ho colto l'occasione e dopo **3. ... e6 4. d4 cxd4 5. Nxd4 d5 6. Bb5 Bd7 7. exd5 exd5** pensavo di stare bene. Mi ero reso conto che il mio Re forse poteva essere un po' impaurito dalla colonna **e** aperta e dal fatto che fosse molto lontano dall'arroccare, però non mi sembrava che il Bianco potesse ancora permettersi un attacco spudorato al centro.

Il momento critico dell'apertura, che farei coincidere anche con la sua fine, arriva a {{< pgn-go-to-move id="board" move="19" >}}mossa 10{{</ pgn-go-to-move >}} quando, arretrando con il Cavallo, il Bianco minaccia di catturare il Pedone in **d5**. Valutiamo un attimo cosa hanno ottenuto le due parti in gioco: il Nero ha sviluppato tutti i suoi pezzi, anche se in case leggermente passive, e ottenuto un buon controllo del centro, ma ha il Re ancora in **e8**; il Bianco ha il Re già al sicuro, sta attaccando il Pedone centrale del Nero ed è pronto a conquistare la colonna **e**, ma ha perso un paio di tempi muovendo tante volte il Cavallo e l'Alfiere. 

A questo punto avevo due possibilità per difendere il Pedone: **Ae6** o **Ag4**. La seconda è decisamente più aggressiva e si espone di più a possibili spinte di Pedone da parte del Bianco, che però non pensavo fossero davvero pericolose.

{{< spoiler "Spoiler" >}}
Lo erano.
{{< /spoiler >}}

## Il mediogioco

Da come si è intuito, ho scelto di giocare **10. ... Bg4** inchiodando il Cavallo. Il mio avversario, senza pensarci due volte (cioè non è vero, ci ha pensato un po', era così per dire), è partito all'attacco con **11. h3 Bh5 12. g4 Bg6 13. Ne5**.

Guardando {{< pgn-go-to-move id="board" move="25" >}}questa posizione{{</ pgn-go-to-move >}} iniziavo a capire le preoccupazioni del mio Re per essere stato lasciato al centro così a lungo. Per fortuna avevo un buon compromesso a disposizione: arroccare corto e sacrificare un Pedone per cercare di puntare sulla debolezza del Re bianco. Non so perché, ma non ho scelto questo compromesso. In realtà nella linea poi si scambiano quasi tutti i pezzi, quindi non ho un reale compenso per il pedone in meno, però forse sarebbe stato meglio di quello che ho scelto.

Sono andato avanti con **13. ... Rc8** difendendo **c6** e dopo **14. g5 Nd7 15. Nxd7 Qxd7 16. Nxd5** il Bianco ha finalmente guadagnato il Pedone in **d5**. Per fortuna, in {{< pgn-go-to-move id="board" move="31" >}}questa posizione{{</ pgn-go-to-move >}} sono riuscito a trovare una mossa che restituisce un po' di iniziativa al Nero: **16. ... Rd8!**. Ora il Cavallo in **d5** è inchiodato e la Torre in **d8** è molto forte. Ma dopo **17. c4** ho fallito nel trovare la continuazione giusta (sì, ho già dato una sbirciata al motore, in fondo sono passati due giorni). Ci ho riflettuto a lungo e stavo valutando **Qxh3**, però mi sembrava nuovamente di osare troppo e, visto come era andata con **Bg4**, non me la sono sentita. In fondo il mio Re è ancora al centro e non vedevo un attacco immediato (ma infatti la linea del motore non è per nulla banale).

Ho quindi umilmente arroccato corto e a questo punto la posizione ha virato velocemente verso un finale pari, dove il Bianco può provare a spingere leggermente.

## Il finale

Sul finale non c'è molto da dire, ci sono stati un paio di colpi tattici interessanti come {{< pgn-go-to-move id="board" move="41" >}}Be3{{</ pgn-go-to-move >}} e {{< pgn-go-to-move id="board" move="47" >}}Rfe1{{</ pgn-go-to-move >}}, ma alla fine il mio avversario non è riuscito a sfruttare i due pedoni passati sul lato di Donna. Avendo i pedoni deboli sulla **g** e gli Alfieri contrari non era facile, così abbiamo stabilito patta dopo che ho riguadagnato il pedone con la carina {{< pgn-go-to-move id="board" move="64" >}}Rxb4{{</ pgn-go-to-move >}}.

## Conclusione

È stata una partita interessante, mi sono ritrovato in una posizione difficile in apertura ma sono soddisfatto di come ho difeso. Purtroppo ho mancato l'occasione per prendere il vantaggio con **Qxh3**, ma anche ai fini del torneo una patta è stato un risultato soddisfacente.

Le partite seguenti usciranno con calma i prossimi giorni!