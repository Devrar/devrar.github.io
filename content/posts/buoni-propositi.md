---
date: 2026-01-03T18:55:33+01:00
# description: ""
# image: ""
lastmod: 2026-01-03
showTableOfContents: false
# tags: ["",]
title: "Buoni Propositi"
type: "post"
---

Welcome back! O meglio, bentornatə! Infatti, come avete potuto intuire dal titolo, mi sono stancato di scrivere i post in inglese e ho deciso di passare all'italiano. Scrivere in inglese è troppo faticoso e mi richiede molto più tempo che farlo in italiano. Quindi, dato che ho intenzione di aggiornare molto più spesso questo blog nel 2026, mi sembra sensato utilizzare la lingua che mi viene più comoda. E poi siamo onesti, non lo legge nessuno se non le poche persone a cui comunque racconto tutto dal vivo.

Ma passiamo al motivo di questo post: i buoni propositi del nuovo anno! In realtà non ho mai scritto dei buoni propositi, mi è sempre sembrato un po' futile per vari motivi. Per prima cosa, in un anno si può cambiare molto e a un certo punto rendersi conto che quegli obiettivi iniziali non sono più qualcosa che ci interessa troppo. Poi non è che se non li scrivo passo le giornate a girarmi i pollici: in ogni periodo penso a cosa voglio dedicarmi e lo faccio (più o meno). Ma soprattutto, ho paura della resa dei conti a fine anno e della necessità di autogiustificarmi per i fallimenti.

Ma chissà, magari trovare il coraggio di prendere un impegno verso me stesso già da subito e metterlo per iscritto mi spingerà davvero a dedicarmi a questi obiettivi e, forse, molto forse, portarne qualcuno a termine. Iniziamo quindi con questo elenco!

## Giocare almeno una partita rapid al giorno

Ok sì, detta così ho già fallito. Per chi non lo sa, una partita rapid (non ho specificato di scacchi, ma direi che era scontato) è una partita da 10/15 minuti a testa. Ovviamente nei due giorni scorsi non ne ho giocate, ma diciamo che sono stati giorni un po' particolari: esattamente a Capodanno mi si è rotta la macchina mentre ero in una villa sperduta tra le montagne del Lazio e tra il recuperare fisicamente dalla festa, tornare a casa e trovare un meccanico aperto non ho pensato a molto altro.

Ma ci stiamo distraendo, torniamo all'obiettivo. Negli ultimi anni ho preso la cattiva abitudine di giocare principalmente partite bullet (da 1 minuto a testa) o al massimo blitz (3/5 minuti), il più delle volte senza neanche dedicare troppa attenzione al gioco. Sebbene ultimamente mi stia concentrando molto di più anche in queste cadenze e ne stia effettivamente vedendo i risultati, non è possibile davvero comparare l'impegno che richiesto e, di conseguenza, l'allenamento che ne deriva in una partita da 20 minuti rispetto a una da 2. La qualità del gioco si alza notevolmente, è richiesta una maggiore comprensione del mediogioco e molta più attenzione nell'analisi delle linee. Nelle bullet, invece, il 90% delle volte è sufficiente muovere i pezzi quasi a caso, basta farlo velocemente.

Vorrei inoltre scrivere dei post su queste partite che farò, analizzandole come fossero vere partite di un torneo. Ovviamente questo non accadrà ogni giorno, ma spero almeno un paio di volte a settimana.

**Obiettivo realistico:** *giocare almeno un paio di partite rapid a settimana.*

## Ottenere la completa indipendenza lavorativa

Questo è probabilmente l'obiettivo più difficile, perché richiederebbe una quantità di tempo decisamente superiore ad un anno.

Il lavoro che sto portando avanti negli ultimi anni è sicuramente un ottimo compromesso tra i fattori indipendenza, guadagno e tempo richiesto. Inoltre, mi trovo molto bene all'interno del gruppo di lavoro, che coincide in gran parte con la squadra con cui giochiamo le CTF: **about:blankets**.

Tuttavia, negli ultimi tempi, le attività che dobbiamo svolgere non sono particolarmente stimolanti e la crescita esponenziale delle capacità dell'IA sta rendendo sempre più tedioso il creare delle challenge che siano fattibili ma comunque interessanti. Questo mi ha fatto pensare sempre di più a quale sarebbe il mio lavoro ideale e riprendere in mano uno degli interessi di cui ho parlato nel primo post: il bug bounty.

L'idea che ciò che guadagno dipenda solo dalle mie capacità di studiare il codice, comprenderlo e trovare delle vulnerabilità mi intriga tantissimo. Come mi ha fatto notare un'amica, è esattamente come essere un cacciatore di taglie nel 21° secolo! In effetti in inglese chi fa questa cosa si chiama proprio "bounty hunter", che è la traduzione esatta di "cacciatore di taglie", quindi credo che qualcuno avesse già pensato a questa analogia...

Ma in ogni caso, nel 2026 vorrei riuscire a dedicarmi molto di più al bug bounty e avere abbastanza sicurezza nelle mie capacità da renderlo la mia principale fonte di guadagno.

**Obiettivo realistico:** *trovare almeno un bounty.*

## Comprare casa

Molto legato al precedente, in quanto al momento non ho abbastanza finanze per potermelo permettere. Sicuramente i miei genitori mi darebbero una grossa mano nel farlo, però idealmente vorrei riuscire a raggiungere questo obiettivo il più indipendentemente possibile.

Ottenere una casa segnerebbe per me un grande punto di arrivo, che collego anche molto all'indipendenza lavorativa e al dedicarmi il più possibile ai miei interessi. Lo stare in affitto l'ho sempre associato a qualcosa di temporaneo, ad un periodo di assestamento da superare. Poi la spinta verso il cambiare casa è sempre più forte visto che l'appartemento in cui vivo al momento, per quanto mi ci sia affezionato e lo apprezzi molto oramai, presenta sicuramente dei grossi difetti, primo fra tutti l'assenza quasi completa di luce.

Inoltre, l'idea di arredare la mia casa, dedicando gli spazi a ciò che mi interessa e scegliendo la disposizioni dei mobili, dei poster, dei libri e di ogni oggetto mi alletta sempre tantissimo. In qualche modo, mi sembra che associando fisicamente il giusto spazio ad ognuna di queste cose, anche dentro di me i pensieri e i desideri si metterebbero automaticamente in ordine, rendendo chiaro a cosa dovrei dedicare le giornate per essere soddisfatto di ciò che faccio. Ma forse è più realistica l'implicazione opposta.

**Obiettivo realistico:** *iniziare a guardare delle case e cambiare almeno quella in affitto.*

## Fare sport ogni giorno

Altro obiettivo fallito in partenza, ma diciamo che questo avrà inizio da quando tornerò a Bologna. Vorrei riniziare ad andare ad arrampicare e forse iniziare un corso di tennis. L'arrampicata è uno sport che da anni riprendo e abbandono a periodi, ma mi è sempre piaciuto molto. Il tennis invece ho imparato, o meglio mi hanno insegnato, ad apprezzarlo di recente ed iniziare uno sport nuovo sembra qualcosa di adatto al nuovo anno.

Però vorrei soprattutto riprendere la buona abitudine di fare una mezzoretta di attività fisica la mattina, che sia yoga o qualche esercizio di palestra. Iniziare la giornata portando a compimento un'attività che sento essere buona per me di solito ha reso più produttivo anche il resto delle ore. Non so se credere alla cosa che facendo attività fisica la mattina poi il cervello è più sveglio e ragiona meglio e cose del genere, però sicuramente credo almeno nell'effetto placebo.

**Obiettivo realistico:** *fare sport un paio di volte a settimana.*

## Conclusioni

Potrei aggiurne tanti altri, per esempio continuare a leggere libri come sto facendo in questo periodo, giocare a più giochi da tavolo, fare meditazione, essere sempre presente a me stesso e chiedermi se sto facendo qualcosa perché voglio o per abitudine. Effettivamente con una lista più lunga avrei più probabilità di realizzare almeno uno degli obiettivi, ma credo che quelli che ho scritto siano più che sufficienti. Inoltre questo post sta diventando decisamente troppo lungo.

Spero che ci sentiremo domani, per il primo turno del primo torneo del 2026!
